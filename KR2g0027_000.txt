# -*- mode: mandoku-view; -*-
#+TITLE: 慶元黨禁
#+DATE: 2015-08-24 22:35:10.908547
#+PROPERTY: ID KR2g0027
#+PROPERTY: BASEEDITION WYG    
#+PROPERTY: JUAN 御題慶元黨禁
<pb:KR2g0027_WYG_000-1a>¶
御題慶元黨禁¶
宫閫通情侂胄求(慶元初韓侂胄既専政用京鏜何澹/劉徳秀胡紘四人為鷹犬斥逐異己)¶
(者目為偽黨宰執則趙汝愚留正王藺周必大四人待/制已上則朱熹等十三人餘官則劉光祖等三十一人)¶
(武臣皇甫斌等三人太學生楊宏中等六人士人則蔡/元定吕祖秦二人皆貶斥禁錮及鏜澹等相繼罷死始)¶
(得追復而正人之淪亡者已不少矣侂胄任羣小以攻/偽學終蹈誅殛自取其罪然跡其得志之由則趙汝愚)¶
(不能辭過攷寧宗之立也汝愚時知樞密院求能通意/於慈福者侂胄詭稱為太皇太后親屬汝愚遣入白乃)¶
(因内侍闗禮請得入使諭意汝愚其論遂定侂胄由此/自謂有定䇿功依託肺腑居中用事姦燄日熾甚至竊)¶
(擅兵權交通呉曦幾亂國是汝愚亦因貶謫而殁宰臣/當大事不以正道顧乃委信僉邪干求宫掖冀欲藉以)¶
<pb:KR2g0027_WYG_000-1b>¶
(居功不知適以貽害開/門揖盜誰任其咎哉)汝愚曽是缺深謀慶元黨禍延¶
邦國揖盜開門自有由¶
#+PROPERTY: JUAN 提要
<pb:KR2g0027_WYG_000-2a>¶
欽定四庫全書　　　　　史部七¶
　提要　　　　　　　　　傳記類三(總錄之屬/)¶
　　慶元黨禁一巻¶
　　　　(臣/)等謹案慶元黨禁一巻不著撰人名氏宋¶
　　　　史藝文志亦不著録惟見永樂大典中題曰¶
　　　　滄洲樵叟撰葢與紹興正論均出一人之手¶
　　　　序稱淳熈乙巳則作於宋理宗十八年也考¶
　　　　黨禁起於寧宗慶元二年八月弛於嘉泰二¶
<pb:KR2g0027_WYG_000-2b>¶
　　　　年二月是書之作葢距弛禁時又四十四年¶
　　　　矣宋代忠邪雜進黨禍相仍國論喧呶巳一¶
　　　　見於元祐之籍迨南渡後和議巳成外憂暫¶
　　　　弭君臣上下熈熈然燕雀處堂諸儒不鑒前¶
　　　　車又尋覆轍求名既急持論彌髙聲氣交通¶
　　　　賢姦混糅浮薄詭激之徒相率攀援釀成門¶
　　　　户遂使小人乗其瑕隙又興黨獄以中之蘭¶
　　　　艾同焚國勢馴至於不振春秋責備賢者不¶
<pb:KR2g0027_WYG_000-3a>¶
　　　　能以敗亡之罪獨諉諸韓侂冑也且光寧授¶
　　　　受之際趙汝愚等謀及宵人復處之不得其¶
　　　　道致激成禍變於謀國尤踈恭讀¶
御題詩章於揖盗開門再三致意垂訓深切實為千古¶
　　　　定評講學之家不能復以浮詞他説解矣書¶
　　　　中所錄偽黨共五十九人如楊萬里嘗以黨¶
　　　　禁罷官而頋未入籍其去取之故亦頗難解¶
　　　　然其中宋史有𫝊者不及十之三四其他姓¶
<pb:KR2g0027_WYG_000-3b>¶
　　　　名官籍史所失載者多藉此以考見大畧於¶
　　　　論古亦為有禆至若薛叔似晚嵗改節依附¶
　　　　權姦皇甫斌猥瑣梯榮僨軍辱國侂冑既敗¶
　　　　之後又復列名韓黨與張巖許及之諸人並¶
　　　　遭貶謫隂陽反覆不可端倪而其姓名亦並¶
　　　　見此書中豈非趨附者繁梟鸞並集之一證¶
　　　　哉總之儒者明體逹用當務潛修致逺通方¶
　　　　當求實濟徒博衛道之名聚徒講學未有不¶
<pb:KR2g0027_WYG_000-4a>¶
　　　　水火交争流毒及於宗社者東漢不鑒戰國¶
　　　　之横議南北部分而東漢亡北宋不鑒東漢¶
　　　　之黨錮洛蜀黨分而北宋亡南宋不鑒元祐¶
　　　　之敗偽學禁起而南宋亡明不鑒慶元之失東¶
　　　　林勢盛而明又亡皆務彼虚名受其實禍决¶
　　　　裂潰覆之後執門户之見者猶從而巧為之¶
　　　　詞非公論也張端義貴耳集曰朝廷大患最¶
　　　　怕攻黨伊川見道之明不能免焉淳熈則曰¶
<pb:KR2g0027_WYG_000-4b>¶
　　　　道學慶元則曰偽黨深思由來皆非國家之¶
　　　　　福斯言諒矣謹恭錄¶
御題冠此書之端用昭萬年之炯戒併詳著古來黨禍¶
　　　　之由俾來者無惑焉乾隆四十六年三月恭¶
　　　　　校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR2g0027_WYG_000-5a>¶
慶元黨禁原序¶
古者左右前後罔非正人所以嚴其選於近習者慮至¶
深也後世論親賢士逺小人必宫中府中俱為一體而¶
作姦犯科付之有司所以嚴其法於近習者慮益逺矣¶
慶元大臣得君之初収召羣賢一新庶政方將措天下¶
於太平之盛而宫府之間近習竊柄一罅弗窒萬事瓦¶
裂國家幾於危壊而不可救是則立紀綱嚴界限防微¶
杜漸在君相可一日不加之意哉余於慶元黨禁而有¶
<pb:KR2g0027_WYG_000-5b>¶
感焉因記其首末淳祐乙巳至日滄洲樵叟序¶
